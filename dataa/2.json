[
  {
    "PageNo": 1,
    "Content": "<div style=\"text-align: left;\">ပုဂံမင်းနေပြည်တော်တွင် သက္ကရာဇ် ၄၅၄ ခုနှစ်မှ ၅၂၉ ခုနှစ်ထိ၊ ၇၅ နှစ်တိုင်တိုင် အလောင်းစည်သူမင်းဘုရင်အဖြစ်အုပ်ချု ုပ်မင်းလုပ်ခဲ့သည်။အလောင်းစည်သူမင်းနှင့်ရတနာပုံမိဖုရားတို့၏ သားတော်ကြီး 'မင်းရှင်စော' သည်၊ခမည်းတော်၏ ပြည်နှင်ဒဏ်အပြစ်ပေးမှုကြောင့်ပုဂံနေပြည်တော်မှ အလုံးအရင်းနှင့်ထွက်ခွာ၍ ယခုမန္တလေးတည်ရာ၏ အရှေ့ဖက် ထွန်တုံးပူတက်အရပ်( ယခု ဘိုတက်ကုန်း)တွင်မြို့ပြတည်ထောင်၍စံနေခဲ့လေသည်။\n    ထိုဒေသတစ်ဝိုက်ရှိ အောင်ပင်လယ်ကန်၊ နန္ဒကန်၊ ဇောင်းကလောကန်၊ တမုတ်ဆိုးကန်များ ဆည်ဖို့တူးဖော်ပြုပြင်တည်ဆောက်ခဲ့သည်။မြို့ရွာနယ်ပယ်များ ပိုမိုဖွံ့ဖြိုးစည်ပင်လာသည်။အခါတပါး၌ (၃)နှစ်ခန့့်ဆက်တိုက်မိုးခေါင်ခဲ့ရာ၊ မင်းရှင်စောသည် မှူးမတ်များနှင့်တိုင်ပင်ကာ၊ ယခုကျွဲနဖားတောင်ခြေရှိ ဝါးတောလှတွင် သီတင်းသုံးတော်မူသော ဆရာတော်ထံစေလွတ်လျှောက်ထားစေခဲ့ရာ၊ ဆရာတော်မိန်ြ့မွက်ညွှန်ကြားသည့်အတိုင်း၊ သစ်ကနက်သားကို ငါးရံမင်းပုံတော်တူစွာထုလုပ်၍ သံဃာတော်များက ငါးရံမင်းပရိတ်တော်ရွတ်ဖတ်သရဇ္စျယ်တော်မူပြီး မင်းနှင့်ပြည်သူတို့ကလည်း ငါးရံမင်းကိုရေသွန်းဖျန်း ပူဇော်ခဲ့ကြသည်။ မိုးအဆက်မပြတ်ရွာသွန်းနေသော်လည်း မင်းနှင့်ပြည်သူတို့က ငါးရံမင်းပူဇော်မှုနှင့်ရေသွန်းဖျန်းမှုကို ဆက်တိုက်ပြုလုပ်နေခဲ့ကြရာ မိုးမှာလိုအပ်သည်ထက်ပိုမိုများပြားစွာ ရွာသွန်းလာခဲ့သဖြင့် ဖျားနာကြသည်။\n    ထို့ကြောင့်ပင် မင်းရှင်စောသည် ဆရာတော်အားလျောက်ထားရာ၊ ဆရာတော်က 'တန်ဆေး လွန်ဘေး' စကားနှင့်အညီ၊လောကီ လောကုတ် နှစ်ဖြာသောအလုပ် လုပ်ကြရန်မိန့်ကြားတော်မူသည်။ မင်းရှင်စော က ငါးရံမင်းရုပ်ထုကို မင်းစီးတော်မူသည့် ဆင်တော် 'တုတ်ခဲ'ပေါ်တင်လျက် ဆင်တော်ဝပ်ရာတွင် ဘုရားတည်ပြီး ငါးရံမင်းထားရှိရန် အဓိဌာန်ပြုစေလွတ်ခဲ့ရာ ဆင်တော်သည် ယခုရန်ကင်းတောင်ရွာတည်ရာတွင် ခေတ္တရပ်နားပြီး၊ ရန်ကင်းတောင်ထိပ်ပေါ် တက်ကာ၊တောင်ထိပ်ရှိ ကျောက်လိုဏ်ဂူကြီးအတွင်း ဆင်းသွားပြီး ဝပ်လျက်တည်နေခဲ့သည်။ ထိုကြောင့်ပင် မင်းရှင်စော ကတောင်ထိပ်တွင်ဘုရားတည်ပြီး၊ ငါးရံမင်းရုပ်ထုတော်အား လိုဏ်ဂူအတွင်းထားရှိပူဇော်ခဲ့သည်။\n    ငါးရံမင်းရုပ်ထုကို နန်းတော်မှပြောင်းရွှေ့့ထားလိုက်သဖြင့်နေကောင်း ကျန်းမား ဘေးရန်ကင်းသွားသည်ကို အစွဲပြုကာ ရန်ကင်းတောင်ဟု ခေါ်ဆိုကြသကဲ့သို့ ငါးရံမင်းရုပ်ထုထားရှိရာတောင်ဖြစ်သဖြင့် ငါးရံမင်းတောင်ဟုလည်း ခေါ်ဆိုကြသည်။<br></div>"
  }
]